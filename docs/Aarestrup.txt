TIL EN VENINDE
Der er en Trolddom paa din Læbe,
Der er en Afgrund i dit Blik,
Der er i Lyden af din Stemme
En Drøms ætheriske Musik.

ANMODNING
Du veed, du er en Fakkel,
Og jeg, jeg arme Stakkel,
Er en elegisk Myg,
Der med sit Liv må bøde,
Fordi den fløj for tryg
Din søde Ild i møde!

Gør Pinen kort, som krymper
Den halvforbrændte Stymper;
Tryk ham i Luen ind!
Du ser, hvordan han stræber -
Hav et barmhjertigt Sind!
Tryk ham til dine Læber!

DEN UFORSIGTIGE
Jeg vidste at parere,
Når Amor Buen spændte;
Jeg undgik, længe øvet,
Hvert farligt Skud, han sendte.

Paa Gaden, i Theatret,
Paa Landet og i Byen,
Omkring mig rasled Pile,
Som Hagl fra Sommerskyen.
 
Jeg fanged dem med Ryggen,
Med Skuldren — Brystet ikke —
Og jeg saae ud — et Pindsviin
Har ikke flere Pigge.

Da så jeg dine øjne,
Og da jeg så dem rigtig,
Da blev jeg så forundret,
Så henrykt uforsigtig -

Saa salig ligegyldig —
At, da du gav et Nik mig,
Et venligt — Ak, du veed jo,
Hvor skrækkelig det gik mig!

ANGST
Hold fastere omkring mig
Med dine runde Arme;
Hold fast, imens dit Hjerte
Endnu har Blod og Varme.

Om lidt, så er vi skilt ad,
Som Bærrene på Hækken;
Om lidt, er vi forsvundne,
Som Boblerne i Bækken.